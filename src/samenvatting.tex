\chapter*{Samenvatting}
Eiwitten zijn alomtegenwoordig en spelen een belangrijke rol in ons dagelijkse leven.
Ze garanderen een correcte werking van belangrijke processen binnen elk organisme.
Hieronder vallen de levensprocessen van ons eigen lichaam, maar ook die van dieren, planten, bacteriën en zelfs virussen.
Omwille hiervan bestaan er databanken zoals UniProtKB, die voor miljoenen eiwitten bijhouden wat hun gekende functies zijn, en door welke organismen ze geproduceerd kunnen worden.
Gebruikmakende van deze databanken probeert men voor eiwitstalen te achterhalen welke organismen aanwezig zijn en wat ze doen.
Er is echter een extra stap nodig.
De machines die eiwitten inlezen, en omzetten naar een tekstueel formaat, kunnen dit slechts voor korte fragmenten van eiwitten.
We noemen deze fragmenten peptiden.
Omwille van deze reden worden eerst proteases (eiwitafbrekende enzymen) aan een staal toegevoegd.
Deze zullen de eiwitten ``knippen'', waarna we peptiden bekomen.
\\ \\
Doordat alle eiwitten verknipt zijn in peptiden, is er geen zekerheid meer over welke eiwitten er exact aanwezig zijn.
Hier komen tools zoals Unipept van pas om te zoeken uit welke mogelijke eiwitten een peptide afkomstig kan zijn.
Tot slot kan op basis van de gevonden eiwitten afgeleid worden welke organismen mogelijks aanwezig zijn, en wat er op dat moment gebeurt in de staal.
De precisie van deze conclusie kan erg variëren van peptide tot peptide.
Sommige eiwitten bevatten fragmenten die namelijk erg uniek zijn, waardoor zo'n unieke nauwkeurige informatie over het mogelijke organisme oplevert.
Andere fragmenten zijn dan terug erg veelvoorkomend, waardoor we enkel kunnen concluderen dat de peptide inderdaad voorkomt in een gekend eiwit.
\\ \\
Zoals eerder vermeld is Unipept één van de programma's die een onderzoeker kan helpen in het vinden van de overeenkomstige eiwitten, welke organismen dit eiwit kunnen produceren en wat de functie van het eiwit is.
Unipept heeft echter één grote beperking op dit moment.
Enkel peptiden die ontstaan zijn na het knippen van de eiwitten door de protease trypsine kunnen gezocht worden.
Dit was tot nu toe geen grote beperking omdat trypsine de meest gebruikte protease is in het onderzoeksveld waar Unipept origineel voor ontworpen was.
Ons doel is echter om unipept breder toepasbaar te maken, bijvoorbeeld ook voor kankeronderzoek.
Het wegwerken van deze beperking, waardoor alle soorten peptiden gezocht, en gevonden kunnen worden is de hoofdfocus van deze masterproef.
\\ \\
De uiteindelijke oplossing maakt gebruik van een datastructuur die we een \textit{suffix array} noemen om efficiënt alle eiwitten voor te stellen.
Deze datastructuur bestaat uit één lijst die alle mogelijke suffixen van alle eiwitten voorstelt.
Een suffix van een woord is een deel van het woord, waarbij de eerste (0 of meerdere) tekens overgeslagen worden.
Stel nu dat we het eiwit \texttt{ACGT} hebben, dan heeft dit eiwit 4 verschillende suffixen.
\texttt{ACGT} (dus zichzelf), \texttt{CGT}, \texttt{GT} en \texttt{T}.
Deze lijst-representatie is een afweging tussen het bijhouden alle nuttige info, en efficiënt zoeken mogelijk maken.
Er zijn nog andere voorstellingen die meer informatie bevatten, waardoor onder andere het zoeken makkelijker wordt, maar deze vragen extra geheugen.
Een groot deel van deze masterproef gaat over het vinden van deze balans tussen geheugengebruik en snelheid.
\\ \\
Uiteindelijk hadden we 740 GB RAM nodig op de supercomputer van UGent om deze suffix array voorstelling op te bouwen.
Op basis van deze volledige datastructuur kunnen we slim delen weglaten om zo de datastructuur op een server met minder geheugen beschikbaar te maken.
Op deze manier zijn we er in geslaagd om deze nieuwe indexstructuur ter grootte van 335 GB publiek te stellen op de Unipept servers.
Gebruikmakende van de nieuwe aanpassingen kan Unipept nu 100\thinspace000 peptiden, onafhankelijk van hoe ze gesplitst zijn, zoeken in minder dan 1 minuut, wat extreem snel is.
Gelijkaardige programma's doen er seconden tot minuten over om één peptide te zoeken.
